# Risotto met venkel en worst

2 persoons hoofdgerecht

## Ingrediënten

- 180g risotto
- 2 verse worsten
- 1 bol venkel
- 1 ui
- 20g boter
- 100ml Italiaanse droge witte wijn
- 750ml kippenbouillon
- 1 citroen
- 40g Parmigiano Reggiano
- Vers gemalen peper

## Voorbereiding

1. Voor het bereiden van venkelrisotto met verse worsten is het handig om eerst alle ingrediënten klaar te zetten, voordat je daadwerkelijk begint met de bereiding.
2. Snij het velletje van de worsten open en verwijder al het worstvlees. Verwijder het groen van de venkel en ook de harde kern. Snij de venkel daarna in kleine stukjes. Verwijder de schil van de ui en snij ook deze zo klein mogelijk. Verwarm de bouillon en schaaf een lekker handje Parmigiano Reggiano.

## Bereidingswijze

3. Zet een koekenpan op het vuur en verwarm hierin 15 van de 20 gram boter. Als de boter niet meer schuimt en heet is, bak je het vlees van de worsten hard aan, zodat dit lekker knapperig wordt. Dit geeft namelijk de meeste smaak. Vervolgens doe je de venkel samen met de ui in de pan. Bak de venkel en ui 2 tot 3 minuten mee met de worst, zodat de smaken goed los kunnen komen. Pas daarna gaat de risotto in de pan, de risotto is nu in staat om alle smaken die al in de pan zitten te absorberen en dit geeft het lekkerste effect.
4. Als de risotto 1 tot 2 minuten heeft mee gebakken, blus je het geheel af met de Italiaanse droge witte wijn. Zodra de wijn helemaal is opgenomen door de risotto, voeg je soeplepel voor soeplepel de bouillon toe. Voeg een soeplepel bouillon toe en zodra deze helemaal is geabsorbeerd, voeg je de volgende toe. Het koken van de risotto duurt ongeveer 15 tot 20 minuten. Hou hierbij rekening dat je het vuur continu op 60-70% van het maximale vermogen hebt.
5. Proef de risotto om te bepalen of de textuur goed is. Als je denkt dat de risotto nagenoeg gaar is, haal je de pan van het vuur. Er zit zoveel vocht in de pan en de risotto is zo heet, dat deze vanzelf tot een perfecte korrel gaart. Voeg je meer bouillon toe, of laat je de pan op het vuur staan, dan loop je het risico dat er rijstepap ontstaat.
6. Voeg nu de resterende 5 gram boter, vers gemalen peper, Parmigiano Reggiano en het sap van een kwart citroen toe. Roer het geheel goed door en als de boter en de kaas zijn gesmolten, proef je nogmaals de risotto. Als de smaak goed is, doe je verder niets. Indien te zuur, voeg je nog wat kaas toe en indien te zout kun je overwegen om nog een klein beetje citroensap toe te voegen voor de balans. Pas met dit laatste wel op want citroensap maakt het gerecht snel te zuur.
7. Serveer de venkelrisotto in diepe borden en garneer tot slot met wat groen van de venkel. Buon appetito!

### Bron

[Risotto met venkel en worst](https://www.allesoveritaliaanseten.nl/recepten/venkelrisotto-met-worst/)