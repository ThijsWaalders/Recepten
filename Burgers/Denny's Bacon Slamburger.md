# Denny's Bacon Slamburger

2 persoons lunchgerecht

**Serveertip:** Hoewel het eigenlijk niet hoort zijn deze burgers nóg lekkerder (en slechter) met een klodder mayonaise en een beetje barbecuesaus.

## Ingrediënten

- 2 hamburgerbroodjes
- 4 reepjes ontbijtspek
- 1 grote aardappel
- 1 ei
- 2 plakjes cheddar
- 200 gram rundergehakt
- 1 eetlepel paneermeel
- Peper en zout
- 2 eieren

## Bereidingswijze

1. Breng het gehakt op smaak met peper en zout en doe het paneermeel erbij. Kneed het geheel even goed door en vorm twee grote burgers van het gehakt. Leg even opzij.
2. Rasp de aardappel met de grove kant van de rasp en knijp dit even goed uit om het meeste vocht te verwijderen. Roer vervolgens het ei door de aardappelrasp om het te laten plakken.
3. Vorm met je handen twee hashbrowns (denk aan de vorm van een pannenkoekje en het moet lukken) van het aardappelmengsel. Het lijkt erop alsof dit nooit gaat lukken, maar wanneer je ze gaat bakken komt het helemaal goed!
4. Bak de plakjes spek in een droge koekenpan goed knapperig en laat ze uitlekken op een vel keukenrol.
5. Verhit vervolgens een beetje olie in een pan en bak de hamburgers om en om in een paar minuten goudbruin. Houd ze warm onder een vel aluminiumfolie.
6. Verhit wederom een beetje olijfolie in de koekenpan en laat de hashbrowns voorzichtig in de pan glijden. Bak deze aan weerszijden goudbruin en knapperig.
7. Stoom de hamburgerbroodjes enkele seconden in de magnetron tot ze lekker zacht zijn. Snijd ze vervolgens open.
8. Bak de eieren in een koekenpan zoals jij ze het liefste hebt.
9. Leg de hamburgers op de onderste helften van de broodjes. Leg hier vervolgens de hashbrown, het gebakken ei en de plakjes spek bovenop. Top af met de plakjes cheddar en dek af met het kapje van het brood.

### Bron

[Denny's Bacon Slamburger](http://www.ohmyfoodness.nl/omf-kookt/diner-omf-eet/fastfood-friday-dennys-bacon-slamburger)